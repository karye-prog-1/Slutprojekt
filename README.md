# Slutprojekt

Du ska genomföra ett slutprojekt för kursen Programmering 1. Här får du chansen att visa (nästan) alla kriterier för kursen på alla nivåer, från E till A.  

## Det här är vad du förväntas göra
* Planera någon del av ditt projekt med pseudokod eller flödesschema.
* Skapa ett programmeringsprojekt som helst innehåller:
  * Variabler, datatyper  
  * Typkonvertering
  * Input och output (readline och writeline)
  * If och else
  * While-loopar och for-loopar
  * Metoder (gärna med både parametrar och returvärden)
  * Listor och/eller arrayer
  * Kommentarer
  * Korrekt namngivning
  * Ett tydligt gränssnitt
  * Kod som är stabil & utan allvarliga fel i syntax och logik
* Skriv en dokumentation eller gör en presentation inför klassen eller inför enbart mig.

## När du redovisar
* Visa upp ditt program och förklara någon del av koden.
* Var beredd på frågor om specifika kodrader och val.
* Använd korrekta programmerings-ord (“variabel”, “datatyp”, “parameter”).
* Prata om hur programmet fungerar nu, möjliga förbättringar.

## Viktigt att tänka på
* Du kommer bara att bedömas på den kod du skrivit själv. Om du utgår från något du gjort tillsammans med någon annan så bedöms du bara på de delar du lägger till efteråt.
* Om du vill utgå från en tutorial på nätet så går det bra, men då måste du informera om det.
* Programmet behöver inte bli helt färdigt. Det räcker med en tidig prototyp.

## Exempel
* Konsolen
  * Program
  * Nyttoprogram
  * Bokning
  * En interaktiv berättelse (text-äventyrsspel).
  * En del av något brädspel, t.ex. Sänka Skepp eller tic-tac-toe.
  * Ett turbaserat strategispel.
  * Ett överlevnadsspel, där man varje "runda" blir hungrigare etc och måste göra saker för att bli varm, mätt och så vidare.
  * 2048.
  * John Conway’s Game of Life.
  * Kortspelet 21/Blackjack.

För att göra mer "grafiska" grejer i konsolen kan man till exempel arbeta med [tvådimensionella arrayer, och rita upp innehållet i dem med loopar inuti andra loopar](https://krank23.gitbook.io/csharp-ref/tekniker/2d-spelbraeden). Fråga gärna, så kan jag visa grunden!

# Vilka delar bedöms?
Nedan finns en sammanfattad lista med alla delar jag kommer att titta på. Om du vill ha mer detaljer finns de allra längst ner i dokumentet. Där finns alla kriterier för hela kursen.
* Algoritmer
  * Enkel algoritm = en välkonstruerad loop, if-sats eller annan serie instruktioner som gör ett specifikt arbete.
  * Komplex algoritm = en kombination av en eller flera loopar, if-satser, typkonverteringar, slump och/eller readlines som gör ett specifikt arbete.
  * Återanvändbara algoritmer är bättre.
  * Mer och flera komplexa algoritmer = bättre för bedömningen.
* If-satser och loopar.
  * På A-nivå; for-loopar och att du väljer medvetet när for eller while ska användas. Du kan motivera valet.
* Variabler, datatyper
* Typkonvertering, som säkras så att programmet inte kraschar ifall man skriver fel.
* Arrayer
  * På A-nivå: listor och att du väljer medvetet när arrayer eller listor ska användas. Du kan motivera valet.
* Metoder
  * Separera delar av din logik till olika metoder.
  * Varje metod bör göra en sak – flera metoder hellre än långa metoder.
  * Parametrar, returvärden.
  * Återanvändbarhet – skapa metoder som gör saker du tror att du kommer att vilja göra fler gånger.
* Kommentarer
  * Både specifika kodstycken, och övergripande för varje metod.
* Namngivning
  * Använd C#-standard.
  * Var konsekvent.
  * Var tydlig.
* Interaktion – ge instruktioner och tydlig feedback.
* Stabilitet – programmet kraschar inte även om användaren är dum eller elak.
* Felfritt – undvik fel i syntax och logik
